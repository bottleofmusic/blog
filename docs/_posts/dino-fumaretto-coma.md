---
title: 'Dino Fumaretto e il suo coma pirandelliano'
date: 2019-03-10
published: true
author: Alice Dini
featuredimg: /assets/img/1515583501165.jpg
category: Recensioni
location: Mantova
tags:
    - 'Dino Fumaretto'
    - Firenze
    - Italia
    - Live
    - 'Musica Sperimentale'
    - Post-Punk
    - Punk
---
Ieri sera ho assistito quasi per caso alla terza data del tour di **Dino Fumaretto** a Firenze, insieme a **IOSONOUNCANE**, **Rocco Marchi**, **Simone Cavina** e **Francesca Baccolini**, e mi sono ritrovata a chiedermi dove fossi e come ci fossi arrivata.

**Dino Fumaretto** è colui che scrive le canzoni, **Elia Billoni** l’interprete “ufficiale” che arrangia e porta alla luce i pezzi insieme ad altri musicisti. Eppure i due sono la stessa persona, separati intrinsecamente, ma legati in modo indissolubile.

**Dino Fumaretto** è un personaggio un po’ fumoso, un po’ fumetto, come lo descrive **Elia**, e non può essere descrizione più azzeccata. Il live di ieri sera era proprio questo, uno spettacolo fumoso e misterioso, caricaturale e senza tempo, retrò in modo goffo, ma spontaneo.

Uno spettacolo a tratti pirandelliano nel suo essere sempre ambiguo sulla posizione degli artisti, del loro essere. I brani stessi, per la maggior parte tratti dall’ultimo album *Coma*, sono tratti da una dimensione onirica in cui è difficile scindere ciò che è reale da ciò che è sogno, o forse, spesso, incubo.

La presenza del bravissimo **IOSONOUNCANE** ai synth e alle tastiere, in una nuova veste con capelli e barba lunghissima sicuramente inedita per chi lo ricordava ai tempi di *Die*, è cruciale per l’atmosfera creata e per l’altissima qualità della parte strumentale ed effettistica del live.

**Elia** è brillante, strambo e totalmente senza freni, suona, canta, salta e balla, con movimenti scattanti e esasperati. Alza spesso i pugni in aria, in segno di vittoria, e riesce a coinvolgere tutto il pubblico, stregato e totalmente trasportato all’interno della sua dimensione fumosa e fumettosa.

La presenza di **Dino Fumaretto** si avverte sempre più forte via via che il live prosegue, come se qualcuno, nascosto dietro ad **Elia,** lo stesse trascinando dentro la sua testa e con lui i musicisti e poi il pubblico, un po’ alla volta, in modo subdolo e mistico, facendo sì che tutti i presenti nella sala si sentissero catturati e persi in questo mondo strano e oscuro.

<iframe allowfullscreen="allowfullscreen" frameborder="0" height="315" src="http://www.youtube-nocookie.com/embed/fbhhg7vCDYA" width="560"></iframe>
