---
title: 'Compendio Infedele'
date: 2018-10-06
status: draft
permalink: compendio-infedele
author: Alice Dini
category:
    - 'Senza categoria'
tags: []
---
Iniziare una settimana non è mai facile, il lunedì sembra un ostacolo insormontabile, ma quasi a voler consolare tutti quegli studenti che sconsolati si dirigono in facoltà, stamattina, lunedì 24 Settembre, è uscito Compendio Infedele. Un album di sette brani, di cui due inediti, due versioni demo e un remix di brani di Infedele e due cover, già uscite in precedenza.

A sottolineare la dimensione mistica/religiosa dell’ultimo operato del cantautore siciliano arriva puntuale l’intro, un canto mozarabico su base elettronica cattura l’ascoltatore che entra all’interno di una dimensione mistica surreale.

Subito gli succede una versione remixata di Totale, che ricorda ritmiche lontane e esotiche.

Arriviamo così in scioltezza ad un inedito, proprio mentre i passi stanchi arrancano sulle scale di marmo bianco della facoltà. Inevitabile fermarsi sulla ritmica scandita solo dalla chitarra e dalla voce. Come sempre Colapesce ha la capacità di far sì che le parole si susseguano una dopo l’altra con una fluidità non comune a molti. La melodia quasi simile ad una cantilena culla l’ascoltatore fino ad arrivare alla conclusione del ritornello, con una frase che riesce a toccare i tasti dolenti di molti di noi. Ci ha tolto anche il piacere di condividere.

Nello stesso tipo di clima e sfera di sentimenti si colloca la versione demo di decadenza e panna, che però accompagna una malinconia più serena, più amabile.

A spezzare questo tipo di mood si inserisce un’altra versione demo, stavolta di Pantalica, grazie alla quale è possibile apprezzare il percorso di costruzione e rielaborazione dei brani che poi hanno costituito Infedele.

Le due cover finali, già conosciute da chi ha seguito Colapesce negli ultimi anni, sono frutto di due progetti diversi. La prima, una versione psichedelica del noto brano di Vasco Rossi, e la seconda, una versione totalmente personale di un capolavoro dei Radiohead, sono entrambe piccole “chicche d’artista”, grazie alle quali l’autore dimostra il proprio modo di vivere la musica, anche e soprattutto nel rispetto del lavoro altrui.
