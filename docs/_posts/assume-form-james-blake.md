---
title: 'Assume Form, la nuova dimensione di James Blake'
date: 2019-01-18
published: true
author: Alice Dini
featuredimg: /assets/img/james-blake-assume-form.jpg
category: Recensioni
tags:
    - Blues
    - Elettronica
    - 'Hip Hop'
    - 'James Blake'
    - Londra
    - UK
---
L’ultimo album di **James Blake** è prevedibile nel contesto in cui nasce, ma imprevedibile nel risultato che ha invece avuto.

È infatti un album che cita sonorità del contesto in cui **James** vive, le stesse sonorità che forse non ci saremmo mai aspettati da uno come lui. Eppure *uno come lui* ha tirato fuori dal cappello un altro album incredibile, dove la ricerca della sonorità e della classe non si arrende e non si presta, come un burattino nelle mani di un burattinaio impazzito, alle sonorità odierne, ma le sfrutta invece, colorandole di nuove sfumature e donandogli nuova vita.

Il trentunenne londinese ha infatti percorso la sua carriera musicale senza mai etichettarsi, senza mai essere cantautore, clubber o banalmente pianista, quale è.

Ha viaggiato tra testi struggenti, produzioni techno e sonorità blues con destrezza degna di un mutaforme, ha dimostrato di amare la musica e di amarla senza limiti e l’ultimo album ne è la prova.

Il titolo dell’album è di per sé significativo, *Assume Form* significa infatti “assumere forma” e **James**, nel suo album, ne assume tante diverse, come ha fatto nel suo intero percorso musicale.

Si avvicina e tocca il nuovo e crescente fenomeno della trap, collaborando con uno dei re della scena, **Travis Scott**, e avvicinandosi anche al fenomeno tutto americano dell’hip hop di **Kanye West** e **Kendrick Lamar**, collaborando con uno dei pionieri dell’hip hop **Andrè 3000**. Intreccia con loro delle trame che potrebbero apparire come discordanti, ma che in realtà si amalgamano perfettamente, rendendo dei brani dalla forte spinta ritmica dei piccoli scrigni di atmosfere molto *blakeiane*.

Non abbandona però le sonorità blues che lo contraddistinguono, avvicinandosi al mondo di **Frank Ocean**, e le atmosfere nostalgiche che ha sempre saputo creare con maestria, tanto da riportare alla mente addirittura **Ennio Morricone** in *I’ll Come Too.*

Collabora anche con **Rosalìa**, stella nascente del pop spagnolo, tirando fuori un brano etereo e sognante, senza patria e senza lingua.

Nel complesso è un album che fa viaggiare l’ascoltatore fra mondi diversi, tenendo come filo conduttore del viaggio la firma di **James**, la sua produzione perfetta e le sue atmosfere languide, tese e vigorose nel loro essere molto aeree e sospese.

È un album che ipnotizza l’ascoltatore col primo brano, e lo culla alla fine con l’ultima, *Lullaby for My Insomniac*, che non sembra terminare ma appare come protesa verso qualcosa che non c’è, ma che forse ci sarà.
