---
title: 'Di tutte le cose che abbiamo perso e perderemo'
date: 2019-03-01
status: publish
permalink: /di-tutte-le-cose-che-abbiamo-perso-e-perderemo
author: Alice Dini
featuredimg: /assets/img/a3328789930_10.jpg
category:
    - Recensioni
tags:
    - 'Di tutte le cose che abbiamo perso e perderemo'
    - Emocore
    - Italia
    - Quercia
    - recensioni
    - Sardegna
---
![](/assets/img/a3328789930_10.jpg)

*Di tutte le cose che abbiamo perso e perderemo* è il primo album dei **Quercia**, totalmente autoprodotto, uscito quasi di sorpresa, senza troppi annunci, il 20 febbraio 2019, a distanza di tre anni dal loro primo EP del 2016, *Non è vero che non ho più l’età*.

Come è ben intuibile dal titolo, l’album racconta di tutto ciò che perdiamo, abbiamo perduto e perderemo e del senso di spaesamento e rassegnazione di fronte alla consapevolezza dell’irrimediabilità della perdita. Lo fa con una grande presa emotiva dal primo all’ultimo brano, tutti molto veloci e meno melodici rispetto a quelli dell’ep precedente, ma assolutamente godibili anche per un pubblico non troppo vicino al mondo dell’emocore.

L’album è caratterizzato da brani brevi e testi concisi, che danno tanto spazio alla parte strumentale, molto ben prodotta e ben suonata, talvolta lasciandole lo spazio dell’intero brano, come in *Altalena* brano interamente strumentale, molto emotivo ed evocativo.

Il gruppo, di origine sarda, ha creato un album che ha la forza della Bora in inverno, che descrive a pieno il concept attorno a cui è stato creato. Un album che trasmette perfettamente la sensazione che si prova quando ci si scopre soli, in mezzo ad una strada, consapevoli che ciò che è passato non tornerà e che non possiamo tornare indietro, ma solo andare avanti e riabuatarci ad un’altra normalità che è destinata a perdersi ancora.

Consapevoli che “non hai tutta la libertà che pensavi di avere” (da *Torri*) e che “tutte le cose che abbiamo perso e perderemo non sono mai nostre davvero” (da *Fiammiferi*), fino al logorante brano finale *Ridevamo*, che ci ricorda che “eppure ridevamo, ma non c’è più nessuno che rida ora, non c’è più nessuno ora”.

Già in *Non è vero che non ho più l’età* era chiara la vena malinconico nostalgica dei **Quercia**, che però non esplodeva, rimanendo quasi sospesa in attesa della vera liberazione, della vera volontà di uscire, di urlare tutto, fuori, lontano, come avviene invece in questo potente album.

<iframe seamless="" src="http://bandcamp.com/EmbeddedPlayer/album=967888248/size=large/bgcol=ffffff/linkcol=0687f5/transparent=true/" style="border: 0; width: 350px; height: 860px;"><span class="mce_SELRES_start" data-mce-type="bookmark" style="display: inline-block; width: 0px; overflow: hidden; line-height: 0;">﻿</span>[Di tutte le cose che abbiamo perso e perderemo by Quercia](http://quercia.bandcamp.com/album/di-tutte-le-cose-che-abbiamo-perso-e-perderemo)</iframe>
